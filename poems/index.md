---
layout: page
title: Versek
tags: [versek, poems]
date: 2019-01-20
comments: false
---

## Canaries in the coalmine

Azt mondják, az itteniek kivétel nélkül  
felpuffadt hassal születnek.  
És hogy ha ide születsz, áprilisban tavasznak,  
szeptemberben õsznek érzed  
a szivárgó vegyszerek szagát.  
Szirénákra tudsz csak elaludni,  
és hogy a közeli bányatavakig járnak az álmaid.  
Hogy a mélylélektan itt külszíni fejtés.  

Azt mondják, a huzalkerítések helyén túl  
hõség idején több száz hordót  
locsolnak, hogy megelõzzék a robbanást.  
És hogy nincs védõtalapzat, csupán a döngölt föld maga,  
vagyis a mérgeket közvetlen a talajba mossák.  

Ma vegytiszta tavasz van. Tócsákban járnak  
a zivatarfelhõk, és minden tócsa egy-egy rothadó tetem.  
A kiszáradt levélcsomók a partokon megégett kanáritollazat.  
Garatig száll a nyárfa bolyha,  
borzolódnak a tollak, a sármély mozdulatlan.  
A történelem itt fedetlen hordókban áll.  

Az itteniek magukban forgatják a mérgeket.  
A földrõl etetik és a közkutakról itatják a kutyákat,  
a felhalmozódás mértékét valahogy ki kell mutatni,  
hogy tudják, a másnap telhet-e így még.  

És azt mondják, nincs senki más, csak az  
itteniek, mert senki sincs túl messze innen.  
Hogy ez a telephely közös tulajdon.  
Gubbasztunk az elbontott kerítések mentén, kidobott horgászszékeken,  
hogy õrizgessük egymás elhasznált holmiját.  

_Mozgó világ 41.évf. 9. sz. (2015. szeptember)_
## Tejsav
 
Túl sokat fogja tartogatni altatás után,  
egészen, amíg a görcs, egy preparáció drótjai,  
karrá nem feszíti a bőrét.  
 
Idővel a látszathoz sem lesz majd elég erős,  
leplezni a vereségeket. A sebesüléseket.   
A napok kiharapnak egy-egy darabot belőle.  
Csak előtte nem fél tönkremenni.  
Csak rá nem fél terheket rakni.  
Lemosni a sminket, megszellőztetni  
a tanult túlélési stratégiákat,  
alattuk a szemkörnyéken alakuló évgyűrűket,  
rekedtre üvölteni magát a túl hosszú hallgatások után.  
A legkisebb ellenállás felé hagyja magát el,  
oda, ahol nem botolhat egy feltételbe sem.  
Az ártatlan vadon puha körmei,  
száradó köldökcsonkja felé.  
 
Anya akkor szeret, ha segítek rajta.  
Azért kuporodik idővel össze, hogy anya megnyugodjon,  
fojtógátak épülnek a könnycsatornák elé,  
anya arca hadd tükröződjön  
a kisimított tengerszemekben.  
 
Anyának a reggel kávé, az este altató.  
Anya fekete rózsa, nem tud kiszínesedni.   
Anyától, anyához rezervátumba hátrál, fölé sűrű lomb borul,  
cafatokban lógnak a ruhái rajta, a szégyen kérgein él,  
mert még az öngyűlölet is jobb, mint a cserben hagyás,  
az elhanyagoltság nyomolvasása.  
 
Jutalmazni a kuporgást jó stratégia. Megbízható munkaerő lesz,  
sokáig benn marad, amíg anya nem szól. A túlórát nem fizetik.  
A kisemmizettség lételem. De szülni nem fog – mondja.  
Anya ilyenkor úgy mered majd rá, mint egy  
fogságban nevelt állat kitömött kölyke.  

_Eső, 2018/1_

## Búcsúkémia
 

Olyan régen jártam itt utoljára,  
egész parcellák nőttek azóta a földből.  
Friss kora reggel, hétköznap, május.  
Nem adtunk időt a búcsúzásra – mondom –,  
habár 17 évig nem találkoztunk,  
tudtunk egymásról, néha beszéltünk,  
azelőtt viszont mégiscsak egymás  
legközelebbi hozzátartozójának vállaltuk  
magunkat éveken keresztül.  

Azt mondja, ez így nem szabályos,  
és amúgy is, mindjárt kezdődik már, mit tehetünk.  
Összenézünk, tudjuk, mit kell tenni ilyenkor,  
szemre átszámolja, rutinnal,  
és már fordul is a kulcs.  

Odaenged az apró lyukhoz, az égéstérbe látni.  
Egy megfelelő hőmérsékletre hűtött test  
800 fokos környezetben egy-két perc  
alatt kap lángra magától.  
Egy öngyulladás meghitt kémiája,  
egy végakarat működés közben.  
Az a testtömegtől és izomzattól függő  
50-140 perc színtiszta gyónás  
a legmakacsabb csontokig.  
Utoljára a legbelső szervek. Igen, a szív.  

Mégis, a kíméletlen intimitás  
vagy a feltehető bűntudat helyett  
az ejt mély, őszinte zavarba, hogy odaolvadt  
szemekkel bírom végigállni mindezt,  
mikor csak vadidegenek vagy  
beteg emberek képesek erre.  

A hamvakat az urnába söpri. Péntek van.  
Távozás előtt még álldogál előtte összefont  
Ujjakkal, némán, ez munkahelyi kötelesség.  

Kimegyünk, rágyújtunk. Ő is kéket szív. Bámul  
szótlanul, egy csöpögő kerti csap, egy komposztláda  
egy távoli sarokban. Hümmög. Telik a napja.  
Nem is lehetnénk idegenek egymásnak,  
annyi a közös bennünk.  

Műanyag székeket pakolnak délutánra ki  
szép sorban, gondtalan csivitzaj mellé.  
Levélerezeten átütő szikranap, kócos szél,  
lombsuhogás, áttelelt galambárnyékok a földön.  
Ez itt körülöttünk csakis öröm lehet, semmi más.  

_Eső, 2016/2_